 
Revista de Culturas y Literaturas Comparadas, volumen 10, diciembre 2020. ISSN: 2591-3883 
 
 
L’ultimo Huxley: oltre Brave New World verso una società ecologica e pacifista1 
 
 
Vita Fortunati 
vita.fortunati@unibo.it 
Universidad de Bologna, Italia 
 
 
 
RIASSUNTO 
Lo scopo del mio saggio é di analizzare il romanzo utopico di Aldous Huxley Island 
(1962) mettendolo a confronto con le idee che lo scrittore espone nei suoi saggi Science, 
Liberty and Peace (1946), The Human Situation (1959), The Politics of Ecology-The 
Question of Survival (1963) and An Encyclopaedia of Pacifism (1972). Inoltre si metterà 
in luce quanto Huxley fosse in sintonia con “il movimento dei verdi” in America negli 
anni 70 e 80 (S.F. Schumacher, 1974; H. Daly, 1977; D.W. Pearce, R.K. Turner, 1990) 
su alcune importanti questioni che sono ancora al centro del dibattito ecologico 
sull’ambiente. 
Aldous Huxley è un interessante esempio di un intellettuale che si sforzò di unire le due 
culture, la scientifica e l’umanistica, e che dedicò tutta la vita a ricercare nuove 
prospettive ed orizzonti ancora inesplorati. Il suo motto “Continuo ad apprendere” 
esemplifica magnificamente il suo atteggiamento critico e lucido nei confronti della 
realtà e la sua osservazione della natura. Il suo pensiero critico è una combinazione 
complessa di razionalità e creatività, di scetticismo e misticismo, che trova la sua sintesi 
nel principio filosofico di essere “ un idealista realistico”. 
In questo senso l’isola utopica di Pala in Island esemplifica la ricerca spirituale e 
culturale di Huxley, perché egli si sforza di unire e armonizzare i risultati della scienza 
naturale e della cultura tecnologica con il pensiero orientale. In questo romanzo egli 
prospetta un nuovo modello di civiltà in cui misticismo e razionalismo si mescolano. In 
Island egli critica il progresso perché è la causa del consumismo e dello sfruttamento 
della natura, la scienza tradizionale e la medicina poiché sono state asservite alla società 
capitalista, la politica sia per il suo cinismo che per aver manipolato e condizionato la 
gente. In sintesi Huxley ipotizza una società in cui vi sia un equilibrio perfetto tra mente 
e corpo, tra natura e uomo. 
Parole chiavi: dibattito ecologico- misticismo- razionalismo- progresso    
 
 
 
The Later Huxley: Beyond Brave New World towards an Ecological and Pacifist 
Society 
 
ABSTRACT 
The aim of my paper is to analyse Aldous Huxley’s utopian novel Island (1962) 
comparing it to the ideas expounded in his essays Science, Liberty and Peace (1946) 
The Human Situation (1959), The Politics of Ecology-The Question of Survival (1963) 
and An Encyclopaedia of Pacifism (1972). As we shall see, Huxley, in accordance with 
the “green movement” of the seventies and eighties (S.F. Schumacher, 1974; H. Daly, 
 
1 Questo saggio è in parte una rielaborazione di un mio lavoro: Aldous Huxley, Una società ecologica e 
pacifista. Milano: Jaca book, 2017. 
Vita Fortunati “L’ultimo Huxley: oltre Brave New World verso una società ecologica e 
pacifista”  
 
1977; D.W. Pearce, R.K. Turner, 1990) discusses several important issues that are still, 
today, at the very core of the environmental debate.  
Aldous Huxley is an interesting example of an intellectual who managed to unite the 
two cultures, scientific and humanistic, and who dedicated his life to the search of new 
perspectives and yet unexplored horizons. His motto “I keep learning” brilliantly 
exemplifies his lucidly critical attitude towards the reality surrounding him and his 
observation of nature. His critical thought is, as we shall see, a complex combination of 
rationality and creativity, of scepticism and mysticism that finds its synthesis in the 
philosophical principle of being “realistically idealist”.  
In this sense the Utopian island of Pala in Island positions itself as the symbol of 
Huxley’s spiritual and cultural research, because in it he strives to combine and 
harmonise the results of natural science and cultural technology with eastern thought. In 
this work he prospects a new model for civilisation in which mysticism and rationalism 
manage to blend. In Island he criticises progress as the cause of consumerism and the 
exploitation of nature, and traditional science and medicine as having been slaves of 
capitalistic society, politics for its cynicism, as well as for having manipulated and 
conditioned people; he then concludes by hypothesising a society where a perfect 
balance between the mind and the body, nature and man exists. 
Keywords: environmental debate- mysticism- rationalism- progress 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
Esta obra está bajo una Licencia Creative Commons Atribución – No Comercial – Sin Obra Derivada 4.0 Internacional. 
 
 
Revista de Culturas y Literaturas Comparadas, volumen 10, diciembre 2020. 
 
 
Il mio saggio si concentra sull’ultima produzione saggistica di Aldous Huxley ed 
in particolare sulla raccolta di saggi The Human Situation (1959) e sul romanzo Isola 
(Island) che uscì un anno prima della sua morte nel 1962 dove vengono ripresi con 
vigore temi che sono oggi di grande attualità, quali l’importanza di una cultura 
integrata, il pacifismo, l’ecologia, il sincretismo tra cultura occidentale e orientale, le 
comunità decentrate e soprattutto l’idea dell’importanza della percezione, cioè la 
“visione” di una società alternativa a quella capitalistica e consumistica che egli vedeva 
in atto soprattutto in America. 
 
Prima di focalizzarmi su questi temi vorrei, da studiosa di utopia, rispondere alla 
domanda del perché mi sono interessata all’ultima produzione di questo scrittore. 
Huxley, autore di una delle più importanti distopie del novecento, si cimenta negli 
ultimi anni della sua vita nella scrittura di Island, che pur avendo un finale negativo 
lascia al lettore/alla lettrice la visione di una società ispirata a valori differenti da quelli 
del presente, una società che attinge i suoi presupposti da un sincretismo tra le due 
culture, quella occidentale e quella orientale (Moyland, 2014). Una delle possibili 
risposte a questo quesito risiede nel tenere in considerazione due elementi: il primo che 
Huxley pur essendosi espresso negativamente su coloro che prognosticavano l’avvento 
di un futuro utopico, tuttavia per tutta la vita ricercò possibili soluzioni alternative ai 
mali che vedeva presenti nella società in cui viveva (Maurini, 2017). Il secondo motivo 
si trova enucleato nell’es ergo all’inizio di Island, una citazione da Aristotele: “nel 
concepire un ideale possiamo presumere quel che vogliamo, ma dovremmo evitare le 
impossibilità” (Huxley, L’Isola, 2017). Questa frase mette bene in luce il suo 
atteggiamento scettico e sospettoso nei confronti dell’utopia come società perfetta, 
impossibile, un sogno difficilmente realizzabile. Questa sua prospettiva si esemplifica 
nella sua frase di “essere realisticamente idealista” e nel suo pragmatismo che lo portava 
ad avversare i concetti e le parole astratte.  
 
Il primo punto da cui vorrei partire è quello dell’importanza di una cultura 
integrata. Nel suo saggio L’educazione integrata (1978) che riprende molte idee 
espresse in Letteratura e Scienza (1962), Huxley opera una sintesi del suo pensiero ed 
esprime la preoccupazione per una cultura troppo specialistica; essa secondo lo studioso 
rischia di perdere di vista quelli che sono i problemi centrali e fondamentali 
dell’umanità. Per ovviare a questo pericolo e per cercare di risolvere questioni urgenti e 
complesse, occorre attingere a conoscenze che provengono da diverse discipline. In 
questa prospettiva l’intellettuale è una sorta di pontifex, un «costruttore di ponti», in 
grado di connettere l’arte e la scienza, di coniugare i fatti osservati in maniera 
scientifica, oggettiva e distaccata, con il mondo dell’esperienza immediata, di unire le 
valutazioni morali con quelle scientifiche. 
 
La funzione del letterato nel contesto presente allora, è precisamente quella di costruire 
ponti tra l’arte e la scienza, tra i fatti osservati oggettivamente e l’esperienza immediata, 
tra le valutazioni morali e quelle scientifiche. Ci sono vari generi di ponti da costruire e 
io mi sforzerò di farlo nel corso di queste conferenze (Huxley, 1978, 23).  
 
 
 Le discipline devono smettere di essere separate e sforzarsi di dialogare tra loro. 
Huxley a questo proposito usa la potente metafora del celibato: la separazione tra i 
diversi saperi ha portato a quello che lui definisce il «celibato dell’intelletto» ovvero la 
«super specializzazione», provocando una pericolosa dicotomia tra mente e corpo, tra 
intelletto e passioni, tra ragione e istinti. Nella società le scoperte scientifiche infatti 
devono toccare la sensibilità degli uomini ed è per questo che l’artista deve essere in 
Vita Fortunati “L’ultimo Huxley: oltre Brave New World verso una società ecologica e 
pacifista”  
 
grado di trovare le parole adatte per descriverle. Huxley inoltre sottolinea quanto sia 
importante che lo scienziato sia umile nel lavoro e nella ricerca come lo sono sempre 
stati i grandi scienziati, perché l’umiltà predispone a tenere in seria considerazione 
l’aspetto etico. Huxley, a differenza del fratello, il biologo e genetista Julian, più volte 
affermò che il compito di uno scrittore e intellettuale era quello di sottolineare che i 
progressi della scienza e della tecnologia dovevano sempre accompagnarsi ed essere 
«temperati», mitigati, dalla «compassione» (seguendo la etimologia latina cum-patior 
soffrire e partecipare alla sofferenza degli altri) e soprattutto dall’umiltà. Il progresso di 
una civiltà non si misura solo dalle conquiste della scienza e della tecnologia, ma anche 
dalla presenza di valori quali appunto la compassione e soprattutto da un alto livello di 
consapevolezza critica nei cittadini (Deese 2015). Per sottolineare la complessa 
ambiguità della condizione umana oscillante tra materia e spirito, tra corpo e anima, 
Huxley riprende dalla Religio Medici (1643), del teologo naturalista seicentesco 
Thomas Brown, l’incisiva metafora dell’uomo come essere anfibio. Nel saggio 
L’educazione di un anfibio (The Education of an Amphibian) egli afferma che l’essere 
umano è anfibio perché, non solo può abitare simultaneamente o alternativamente in molti 
universi differenti e incommensurabili, ma è anche un essere sociale che vive in una 
società: l’uomo è sapiens, faber e loquax. Per questo Huxley mette in luce come nel 
processo educativo sia importante tenere presente sia il corpo che la mente mostrando di 
possedere una visione olistica dell’essere umano. Una esperienza personale- lo scrittore 
da giovane contrasse una malattia alla cornea, la cheratite, che lo portò a una quasi totale 
cecità- acuì il suo senso della percezione del mondo attraverso l’utilizzo degli altri sensi. 
Fu proprio per questo che si interessò a un tipo di educazione che allenasse i ragazzi ad 
usare i cinque sensi. 
 
Un altro tema che ricorre spesso nella produzione di Huxley è quello della guerra 
che lo scrittore vede intrinsecamente legato all’ideologia del nazionalismo, una delle 
grandi piaghe del Novecento. Nei saggi che scrisse tra le due guerre e precisamente tra 
il 1931 e il 1935, egli definì questo periodo come il più tremendo («un momento della 
storia immensamente doloroso»), sia da un punto di vista politico (sullo sfondo la 
presenza dei futuri regimi totalitari e fascisti) che economico (la povertà e la grave 
disoccupazione). Proprio in questo periodo Huxley si impegna sul fronte del pacifismo 
contro la guerra. Nel 1935 si iscrive alla «Peace Pledge Union», tiene conferenze 
pubbliche sul pacifismo e nel 1936 scrive Che cosa farete per questo? Il caso per la 
Pace costruttiva («What you are going to do about it? The case for Constructive 
Peace»), seguito nel 1937 dalla pubblicazione della Enciclopedia del Pacifismo (An 
Encyclopedia of Pacifism). La ferma e risoluta posizione pacifista di Huxley, prima e 
durante la seconda guerra mondiale, fu osteggiata non solo dal fratello Julian, ma anche 
da altri scrittori intellettuali della sinistra inglese (Cecil Day Lewis, Stephen Spender e 
George Orwell) che vedevano nell’avanzata del militarismo fascista un grave pericolo 
che bisognava impedire. Ma per lo scrittore era possibile spezzare la catena della guerra 
solo se ci si opponeva radicalmente, perché qualsiasi soluzione militare avrebbe soltanto 
condotto ad ulteriori conflitti seguiti da ulteriori soluzioni militari “ad infinitum”. Infatti 
egli afferma che gli armamenti non assicurano la sicurezza, anzi favoriscono la guerra. 
Nel saggio Guerra e Nazionalismo (War and Nationalism, 1959) Huxley vuole 
decostruire i tanti pregiudizi che si annidano attorno a questo tema. Primo fra tutti 
quello che vede la guerra come qualcosa di inevitabile, essendo l’uomo un animale 
«naturalmente» aggressivo e combattivo. Inquadrando la questione da un punto di vista 
biologico, secondo Huxley si nota quanto la guerra tra gruppi organizzati di membri 
Revista de Culturas y Literaturas Comparadas, volumen 10, diciembre 2020. 
 
della stessa specie sia un fenomeno raro. La guerra tra gli uomini è un fenomeno sociale 
ed è fortemente condizionata dai sistemi umani simbolici e soprattutto da una delle 
ideologie più potenti e disastrose della nostra vita moderna: il nazionalismo. 
 
Ora passiamo dalla morale alla politica. Qui siamo immediatamente confrontati dal fatto 
che la maggior parte della gente impegnata nella corsa agli armamenti considera qualsiasi 
altra alternativa come utopistica. Ma dopo tutto non sono essi esseri un po’ utopici? Non è 
la politica che tutti accettano, una politica di completa distruzione, una politica utopica? 
Essi si definiscono realisti, ma io direi che essi sono realisti utopici. Essi sono realisti 
per quanto concerne i mezzi che essi impiegano – nulla potrebbe essere più realistico 
del modo con cui affrontano il problema dell’arma totale e i metodi per distribuirla, ma 
nulla potrebbe essere meno realistico dei fini proposti. Perché non ci sono fini se non 
quello della estinzione della razza umana. D’altra parte l’utopista idealista vive in una 
stratosfera e supplica che ognuno sia buono, gentile e sensibile, ma non offre nessun 
metodo per implementare le buone intenzioni. Ciò di cui noi abbiamo bisogno è un 
genere di idealismo realistico o di idealistico realismo, che renda possibile spostare il 
conflitto a un altro livello che non implichi questi orrori (Huxley, 1978, 86-87).  
 
 
Egli lega il tema del nazionalismo e della guerra all’educazione che i bambini 
ricevono nelle scuole, perché esso viene istillato nei vari sistemi educativi attraverso i 
libri di scuola. Nei saggi Educazione e Pace (Education and Peace, 1937) e Scienza, 
Libertà e Pace (Science, Liberty and Peace, 1946), Huxley afferma che, anche nei 
paesi in cui vige la democrazia, la storia viene insegnata con libri che selezionano i fatti 
legandoli alle varie guerre e con posizioni in favore del militarismo. Egli ammira i 
sistemi pedagogici della Montessori perché nei suoi scritti essa spiega come certi metodi 
educativi non abituino il bambino nelle scuole a diventare un adulto con il coraggio di 
dire ciò che pensa, ma piuttosto lo persuadano a ubbidire passivamente a qualsiasi cosa 
gli venga impartita senza permettergli di superare la sua timidezza. In questi saggi 
Huxley si sforza di decostruire l’idea che una nazione si fondi su un territorio, sulla 
lingua, su di una etnia. Il nazionalismo è chiaramente una ideologia che viene sfruttata 
dai vari governi per fomentare la guerra e che di volta in volta si può colorare di diverse 
ideologie. Si tratta cioè di una idea astratta che può essere manipolata dai regimi 
totalitari ed è particolarmente pericolosa in una società di massa, altamente 
tecnologizzata, perché i governi sono in grado di costruire potenti strumenti bellici. 
Huxley, che è stato testimone di due guerre mondiali, afferma che la guerra è uno 
strumento di morte, non solo perché con la bomba atomica ha provocato milioni di 
morti, ma anche perché attraverso gli armamenti ha potenziato l’industria della guerra. 
Essa è alla base del capitalismo americano e della prosperità e della ricchezza 
dell’Occidente; investire capitali negli armamenti ha provocato una divisione sempre più 
profonda tra i grandi ricchi e i poveri. In Educazione e Pace (Education and Peace) 
Huxley analizza criticamente la società americana in cui il potere economico e militare 
è nelle mani di una oligarchia che è responsabile degli armamenti e degli investimenti 
economici. Egli afferma che bisogna combattere l’indifferenza, la passività e 
l’insensibilità morale, caratteristiche pericolose che egli vede pervasive nella società di 
massa, nonostante gli stermini e gli orrori della prima e della seconda guerra mondiale. 
La radicalità del pensiero di Huxley è molto vicina a quel procedimento di «resistenza 
pacifica» che Gandhi aveva sviluppato e che per lo scrittore era l’unica forma valida per 
opporsi agli armamenti degli stati industriali: una resistenza che prima di essere politica 
doveva essere individuale e morale. Egli cercò anche di esplorare i metodi non violenti 
Vita Fortunati “L’ultimo Huxley: oltre Brave New World verso una società ecologica e 
pacifista”  
 
per cambiare le forme della politica, perché era fermamente convinto che il fine nobile 
di sconfiggere il fascismo sarebbe stato corrotto dai metodi brutali impiegati per armare 
la Gran Bretagna e l’America. Questa politica della «resistenza» si poteva attuare solo 
attraverso un cambiamento radicale dell’uomo che doveva passare attraverso una 
percezione critica della realtà, implicando anche una disciplina continua del corpo e 
della mente. Huxley definiva questa disciplina «un allenamento nell’arte della visione 
spirituale» («a training in the art of spiritual insight») che permetteva all’uomo di 
liberarsi dalle cattive abitudini («bad habits») che si sviluppano a livello morale, ma 
anche cognitivo, intellettuale ed emozionale. «Percepire» vuole dire avere la capacità di 
vedere al di là della superficie delle cose, cogliere la realtà con occhi diversi: il vedere 
non è quindi solo un atto fisiologico, ma diventa anche un habitus mentale. Solo una 
corretta visione del mondo permette di decostruire le nostre cattive abitudini e il nostro 
modo abituale di vedere la realtà. Nell’elaborare questo concetto Huxley sentì molto 
l’influenza di William Blake, perché anche per il poeta coltivare l’immaginazione 
significava aumentare la propria creatività. Solo attraverso questo processo, secondo lo 
scrittore, saremmo riusciti a conoscere noi stessi, a liberarci dai nostri pensieri 
convenzionali e dalle nozioni stereotipate. Si riesce a comprendere la posizione radicale 
pacifista di Huxley se si tiene presente quanto importanti siano state per lui le 
conoscenze e lo studio delle diverse religioni, non solo il misticismo occidentale (San 
Giovanni della Croce), ma anche quello orientale, buddhista e induista (Siddhartha 
Gautama, meglio conosciuto come Gautama Buddha), una sorta di misticismo eclettico 
e secolare. Huxley era molto interessato alle tecniche di meditazione praticate dalle varie 
religioni. “La costante e intensa «autoconsapevolezza», libera da preconcetti, paragoni, 
condanne; questo risulterà in ciò che Krishnamurti definisce «chiarezza», in ciò che 
Eckhart chiama «verginità», in ciò che i maestri Zen descrivono come «No Mind» 
(«Nessuna Mente»)” (Huxley, 1936, 36). 
 
La pratica del distacco, che per Huxley era fondamentale per acquisire un 
intelletto critico, comportava anche la pratica della carità, del coraggio, della cura, 
dell’intelligenza e della generosità. Per lo scrittore uno dei pregi delle religioni orientali è 
il loro «pragmatismo trascendentale» che costituisce la base della vita quotidiana degli 
abitanti di Pala nel suo romanzo utopico Isola. 
 
I filosofi occidentali-anche i migliori-non sono altro che abili conversatori. I filosofi 
orientali sono spesso tutt’altro che abili come conversatori, ma questo non ha 
importanza. Le chiacchiere non sono il punto. La loro filosofia è pragmatica e 
relativistica. Come la filosofia della fisica moderna … solo che le operazioni in 
questione sono psicologiche e i risultati trascendentali. I vostri metafisici fanno 
asserzioni sulla natura dell’uomo e dell’universo; ma non offrono al lettore alcun modo 
di comprovare la verità di tali asserzioni (Huxley, 2017, 85). 
 
 
Il terzo punto che rende Huxley, uno scrittore attuale è la sua visione ecologica. 
Durante gli anni in cui visse in California dal 1937 al 1963, egli venne a contatto con i 
primi movimenti ecologisti2 e capì l’importanza dell’ecologia come scienza sistemica: 
una scienza che doveva dialogare con più discipline e che propugnava una nuova 
 
2 Huxley venne a contatto con due ecologi americani Fairfield Osborn (Our Plundered Planet, 1948) e 
William Vogt (Road to Survival, 1948) con i quali intrattenne una interessante corrispondenza. Il periodo 
che segue la seconda guerra mondiale è stato definito «l’Età dell’innocenza ecologica» e in questi anni 
importante è stata la funzione del libro di Rachel Carson Silent Spring (1963) per sensibilizzare il 
pubblico sul tema dell’ecologia. 
Revista de Culturas y Literaturas Comparadas, volumen 10, diciembre 2020. 
 
alleanza tra le scienze umane e quelle biologiche. Si trattava soprattutto di un metodo di 
conoscenza caratterizzato dall’interconnessione e dalla trasversalità dei saperi. Huxley 
capì che l’ecologia era una scienza della complessità che richiedeva un approccio 
sistemico caratterizzato dall’interrelazione tra le parti e il tutto, per cogliere le 
interazioni di equilibri e squilibri, di organizzazione e di disorganizzazione dei 
meccanismi complessi dei sistemi ecologici. Nei saggi, egli ha anticipato molte idee 
ecologiche in un periodo storico in cui le energie politiche, sociali ed economiche erano 
tutte incentrate sul progresso tecnologico, sull’industrializzazione e sul concetto di una 
crescita senza limiti. Huxley pensava invece che fosse fondamentale superare la 
posizione antropocentrica, poiché la natura ha i suoi diritti come pure tutte le creature 
che vivono sulla terra, gli animali e i vegetali. Egli possedeva una chiara 
consapevolezza del vincolo tra uomo e natura, dell’interdipendenza e della connessione 
dell’uomo con ciò che lo circonda. 
 
I particolari di questo legare noi stessi al mondo, in un tutto unico quasi organico sono 
studiati nella scienza dell’ecologia… risulta perfettamente chiaro, quando ci capita di 
pensare a questo, che noi siamo indissolubilmente un tutt’uno con la natura e che 
dipendiamo completamente dall’ambiente naturale (Huxley, 1980, 82).  
 
 
Tutti i cicli naturali dell’ambiente fisico e biologico, tutti i fattori da cui dipende 
la vita avevano per Huxley dei limiti. Interpretava i processi naturali come dinamici e 
complessi e al contempo tra loro interdipendenti. Alterando un fattore si influenzavano e 
modificavano gli altri e, superata una certa soglia di un fattore, si disturbava e 
sconvolgeva l’equilibrio e l’integrità esistente nel sistema. Auspicò una visione 
dell’uomo non dualistica, senza separazione tra mente e corpo. La sua fu una visione 
olistica, unitaria, in sintonia con le filosofie orientali: l’individuo come sistema aperto che 
interagisce con l’ambiente e il contesto in cui è inserito. Il saggio L’uomo e il suo pianeta 
(Man and His Planet, 1954) riassume molte delle idee che Huxley espresse nei suoi 
lavori. Alla base di questo saggio vi era la tesi fondamentale della sua filosofia secondo 
la quale i buoni fini si raggiungono solo attraverso l’impiego di mezzi appropriati. 
Esisteva una chiara e stretta correlazione tra fini e mezzi, perché il fine non può 
giustificare il mezzo per la semplice e ovvia ragione che i mezzi impiegati determinano 
la natura dei fini prodotti. Inoltre il suo interesse ecologico fu materia di riflessione per 
gli ecologisti, perché egli si sforzò di coniugare il pacifismo e il suo misticismo eclettico 
con una proposta morale in cui il valore della ‘compassione’ e del ‘rispetto’ doveva 
rivolgersi non solo verso tutti gli essere viventi, ma anche verso il mondo naturale 
organico e inorganico, come quello di rocce e montagne. Per definire i diversi ritmi 
nella dinamica dei sistemi umani e di quelli naturali, per Huxley era necessario essere 
consapevoli dell’esistenza di una differenza tra «tempi storici e tempi biologici» che 
seguono ritmi diversi, in quanto la storia umana è un tempo trascurabile rispetto alla 
storia biologica della Terra. Questo principio egli lo applicò nell’analisi sullo sviluppo 
della civiltà attuato attraverso l’abbattimento delle foreste per costruire strade: operando 
questo processo di devastazione, l’uomo ha stravolto il volto del pianeta in cui viviamo. 
Per controbilanciare questa visione pessimistica Huxley ammise che l’uomo, grazie ai 
viaggi, aveva portato piante e animali da varie parti del mondo dando così un contributo 
non trascurabile alla varietà ecologica del pianeta. Il giudizio finale rimane però molto 
negativo: l’uomo è vissuto troppo frequentemente sul suo pianeta come un parassita che 
infesta e distrugge il suo ospite. Lo scrittore mette anche in luce i pericolosi processi di 
Vita Fortunati “L’ultimo Huxley: oltre Brave New World verso una società ecologica e 
pacifista”  
 
sfruttamento del suolo: la deforestazione per l’utilizzo del legname per le flotte navali, 
l’industria metallurgica, l’utilizzo intensivo dei pascoli. Uno dei pericoli che Huxley 
individua per l’equilibrio ecologico del pianeta è anche quello dell’incremento della 
popolazione. Egli aveva a lungo analizzato il complesso problema della so-
vrapopolazione in rapporto ai limiti della capacità di carico del pianeta e soprattutto 
aveva riflettuto sulla natura dell’uomo come essere vivente, sottolineando sempre 
l’importanza di un principio programmatico e culturale dell’ecologismo, quello dei 
limiti. Nell’opera Adone e l’alfabeto (Adonis and the Alphabet) del 1956 dimostrò con 
lucida consapevolezza l’esistenza di un intreccio tra incremento demografico e limiti 
delle risorse. Un disequilibrio nell’uso di queste risorse a livello planetario era per lo 
scrittore la causa di fame, malnutrizione e povertà da un lato, e di ricchezza e opulenza 
dall’altro. Huxley sottolineò di conseguenza il rapporto tra paesi sviluppati e 
sottosviluppati. In questa prospettiva si può dire che Huxley come in seguito gli 
ecologisti, abbia fatto della «cultura dei limiti» uno dei suoi caposaldi teorici, 
contribuendo all’elaborazione del concetto di «sostenibilità». 
 
Perfino nella condizione più alta della civiltà, l’Uomo è una specie selvaggia che si 
riproduce a caso e sempre propaga il suo genere fino ai limiti del cibo disponibile per il 
suo sostentamento. La quantità di cibo disponibile può aumentare attraverso nuovi 
territori, per l’improvvisa sparizione, dovuta a carestie, malattie e guerre, di una parte 
considerevole di popolazione o con il miglioramento dell’agricoltura. In qualsiasi 
momento storico c’è un limite reale per il rifornimento di cibo disponibile. Per di più, i 
processi naturali e la dimensione del pianeta, essendo quelli che sono, stabiliscono un 
limite assoluto che non può essere oltrepassato. Poiché l’Uomo è una specie selvaggia, 
tenderà sempre a procreare fino al limite di quel momento. Di conseguenza molti 
membri della specie devono sempre vivere ai limiti della fame. Questo è accaduto nel 
passato e sta accadendo ora, quando circa un miliardo e seicento mila uomini, donne e 
bambini sono più o meno malnutriti e questo per i prossimi milioni di anni continuerà. 
Per allora ci possiamo aspettare che la specie Homo Sapiens sarà mutata in qualche altra 
specie, in maniera imprevedibile non simile a noi, ma ancora naturalmente soggetta alle 
leggi che regolano la vita degli animali selvatici. (Huxley, 1956, 139).  
 
 
Nell’importante saggio La doppia crisi (The Double Crisis) del 1948 egli critica 
non solo la società industriale e il consumismo, ma individua nell’industrialismo il 
principale responsabile del degrado ambientale del pianeta. 
 
Après moi le déluge! (Dopo di me il diluvio!). L’industrialismo è lo sfruttamento 
sistematico delle risorse esauribili. In troppi molti casi, la cosa che chiamiamo progresso è 
soltanto un’accelerazione dello sfruttamento. Tale prosperità come noi abbiamo visto fino 
ad ora è la conseguenza del capitale del pianeta che si è speso troppo rapidamente. 
(Huxley, 1973, 83).  
 
 
In questo senso Huxley anticipò e risultò in sintonia con i futuri ecologisti i quali 
criticano una visione del mondo fondata su parametri economici e quantitativi, che 
tende a monetizzare ogni aspetto della vita. Egli si sforzò di combattere una concezione 
della vita che individua nella crescita economica e nell’aumento della produzione il 
modo migliore per accrescere il benessere dell’umanità. Lo scrittore attaccò aspramente 
l’approccio dell’America al guadagno immediato che, a suo parere, nel lungo periodo si 
sarebbe rivelato controproducente 
 
Revista de Culturas y Literaturas Comparadas, volumen 10, diciembre 2020. 
 
Talvolta per ignoranza, talvolta con una piena conoscenza di ciò che stavano facendo, ma 
sempre sotto la pressione del desiderio di un guadagno immediato, gli americani, nella 
loro breve storia, hanno rovinato irrimediabilmente un’area di terreno fertile ampio circa 
due volte la dimensione delle terre coltivate e hanno quasi rovinato l’equivalente di un 
quarto o un quinto della California (Huxley, Introduction, 1962, XII).  
 
 
Nel suo romanzo Dopo molte estati muore il cigno (After many a Summer Dies 
the Swan 1939) Huxley nel personaggio di Joy Stoyote operò una critica feroce contro 
la stupidità dei magnati americani che credevano di potere comprare tutto con il denaro. 
Questo personaggio diventa emblematico dell’azione autodistruttiva dell’avidità umana. 
 
Le idee che ho cercato di enucleare si ritrovano nell’ ultimo romanzo di Huxley 
Isola che rappresenta non solo una sorta di summa del suo pensiero critico, ma anche un 
suo testamento. Lo schema di questa sua opera l’ aveva già preannunciato nella 
introduzione della ristampa di Brave New World del1946 
 
E’ un genere di fantasia: è una sorta di rovesciamento de Il Nuovo Mondo è una società 
in cui gli sforzi reali sono stati fatti per realizzare le potenzialità umane. Voglio mostrare 
come l’umanità possa trarre il meglio sia dal mondo orientale che da quello occidentale. 
Per questo il luogo immaginario è tra Ceylon e Sumatra, un luogo di incontro 
dell’influenza indiana e cinese” (Huxley, 1983, 432).  
 
 
Questo romanzo presenta la struttura tipica dei romanzi utopici: il giornalista 
Will Farnaby naufraga su di un isola e dopo un viaggio iniziatico pieno di peripezie 
incontra gli abitanti di Pala che lo soccorrono e lo curano. Will Farnaby è il tipico 
viaggiatore in utopia che, dapprima scettico di fronte alla società” altra”, alla fine ne 
rimane affascinato soprattutto per il modo di vivere degli abitanti e per i valori etici e 
morali che li caratterizzavano. Nonostante la sua conversione e accettazione del modello 
di vita degli abitanti di Pala, il dittatore Dipa e il petroliere Joe Aldehyde invadono 
l’isola con le armi. 
 
 Come nei romanzi utopici la parte centrale del romanzo si articola sui dialoghi 
tra Will Farnaby, il personaggio principale, e Robert MacPhail, nipote del fondatore 
dell’isola di Pala, Susila, sua figlia e gli abitanti dell’isola che hanno la funzione di 
esporgli i principi su cui si fonda Pala. Nel corso del romanzo sono numerosi i richiami 
espliciti e impliciti alla tradizione occidentale della narrativa utopica. Essa è 
caratterizzata da due tendenze: la prima rivolge l’attenzione sugli aspetti normativi e 
legislativi, considera la natura come un’entità da dominare e controllare, esaltando la 
tecnologia e il progresso come strumenti per dominare e sfruttare la natura. La seconda 
si concentra sul rapporto armonico uomo/natura ed esalta nella vita dell’uomo gli 
aspetti legati alla creatività e al desiderio. L’opera di Huxley appartiene a questa 
seconda tendenza. 3 
 
Pala così si chiama «l’isola proibita, luogo che nessun giornalista aveva mai 
visitato», rappresenta una possibile via d’uscita sia dalla società capitalistica che ha 
ridotto gli individui a passivi consumatori del tutto privi di ogni senso critico sia dal 
 
3 Per un’analisi delle utopie ecologiche si veda lo studio di M. de Geus, Ecological Utopias, International 
Books, Utrecht, 1999. Lo studioso chiama le utopie ecologiche «Utopie della sufficienza» («Utopias of 
sufficiency») quelle utopie la cui ragione d’essere è la soddisfazione moderata dei bisogni umani 
attraverso rapporti ecologici armoniosi con la natura. Queste utopie vengono contrapposte con quelle 
«dell’abbondanza» o «tecnoutopie» che celebrano il potere umano sulla natura e la tecnologia che produce 
l’abbondanza delle risorse. 
Vita Fortunati “L’ultimo Huxley: oltre Brave New World verso una società ecologica e 
pacifista”  
 
dirigismo presente nelle società totalitarie. Nel romanzo il personaggio incarnato dal 
dottore Robert McPhail esemplifica l’atteggiamento degli abitanti di Pala:  
 
Non vogliamo i comunisti, ma non vogliamo neppure i capitalisti. Tanto meno vogliamo 
l’industrializzazione integrale che entrambi i blocchi sono così ansiosi di imporci… per 
ragioni diverse, naturalmente. L’Occidente la vuole perché il costo della mano d’opera è 
basso e i dividendi degli azionisti saranno proporzionalmente più alti; l’Oriente la vuole 
perché l’industrializzazione creerà un proletariato, aprirà nuove prospettive alle 
agitazioni comuniste e potrà condurre alla lunga all’istituzione di una nuova democrazia 
popolare. Noi diciamo no a tutti e quindi non siamo ben voluti da nessuno. 
Indipendentemente dalle loro ideologie, tutte le grandi potenze possono preferire una 
Pala dominata da Rendag, ma con pozzi petroliferi, a una Pala indipendente, ma senza 
pozzi. Se Dipa ci aggredirà, diranno che la cosa è deplorevole, ma non muoveranno un 
dito. E quando ci avrà sconfitti e farà venire quelli del petrolio, ne saranno felici 
(Huxley, 2017, 215). 
 
 
 Gli abitanti di Pala rifiutano una concezione economica basata sul 
produttivismo e sulla industrializzazione sistemica. L’assioma di Lenin, «Elettricità più 
socialismo uguale comunismo» è stato capovolto con un approccio più globale capace di 
tenere in considerazione una stretta correlazione tra l’economia, la politica e l’etica. 
 
Lenin diceva che l’elettricità più il socialismo è uguale al comunismo. Le nostre 
equazioni sono alquanto diverse. L’elettricità meno l’industria pesante più il controllo 
delle nascite è uguale alla democrazia e all’abbondanza. L’elettricità più l’industria 
pesante meno il controllo delle nascite è uguale alla miseria, al totalitarismo e alla 
guerra (Huxley, 2017, 167).  
 
 
Pala è una società basata sulla cooperazione, si caratterizza per la 
decentralizzazione di piccole comunità autosufficienti4, per l’uso di risorse rinnovabili, 
per l’etica della non violenza e la semplicità. Più volte Huxley nei suoi saggi si è 
espresso contro lo statalismo a favore dell’indipendenza e autonomia regionale 
cooperativa. 
 
I principi democratici possono essere messi in pratica efficacemente solo in una 
comunità dove l’autorità sia stata il più possibile decentralizzata. Un altro punto 
importante: in uno stato decentralizzato è difficile per qualsiasi uomo imporre la sua 
volontà su tutta la comunità. La riforma sociale si prefigge di togliere le opportunità di 
compiere il male. In uno stato decentralizzato l’uomo ambizioso non è messo nelle 
condizioni di «essere tentato»; in altre parole gli sono date poche opportunità per 
indulgere nelle sue passioni dominanti. È della massima importanza che la quantità di 
potere che si può concedere a ciascuno debba essere strettamente limitata e uno dei meriti 
della decentralizzazione è quello di farlo automaticamente (Huxley, 1937, 100-101).  
 
 
Inoltre Pala pur essendo ricchissima di petrolio è riuscita a non dare nessuna 
concessione per lo sfruttamento dei suoi giacimenti. Pala risulta essere una società a 
bassa industrializzazione e basata sul concetto ecologico di “ sviluppo sostenibile” dove 
 
4 Huxley si era documentato e aveva studiato alcuni modelli di cooperazione Maurini “the Tennessee 
Valley Authority cooperative community, groups of workmen in New Zealand, the Consumers’ 
Cooperative Movement and the Partinico of Danilo Dolci” (Maurini, Alessandro, Aldous Huxley The 
Political Thought of a Man of Letters, Lexington Books, 2017. 141). 
Revista de Culturas y Literaturas Comparadas, volumen 10, diciembre 2020. 
 
le risorse ambientali sono considerate come un capitale limitato e non rinnovabile. La 
tecnologia non è mai «neutra». Essa è strettamente connessa ai fini delle sue 
applicazioni, all’etica, alla cultura scientifica in cui viene concepita e soprattutto alle 
implicazioni sociali, culturali e ambientali che derivano dal suo impiego. Subentra 
quindi il problema della scelta del mezzo, ossia quale tipo di tecnologia debba essere 
usata per conciliare il fine. A questo proposito Huxley anticipa il dibattito sulla necessità 
di tecnologie appropriate propugnato dagli ecologisti. Già in An Encyclopaedia of 
Pacifism (1937) Huxley affermava il bisogno di tecnologie semplici, economiche, ma 
efficaci: “Fornire agli individui o ai gruppi di cooperazione mezzi di produzione per il 
loro sostentamento e per i bisogni di un mercato locale non costosi e semplici, ma 
efficaci” (Huxley, 1937, 113).  
 
In Isola il dottor Robert McPhail illustra questo tipo di tecnologie usate a Pala in 
funzione dell’uomo: 
 
«Mentre noi» disse il dottor Robert, «abbiamo sempre preferito adattare la nostra 
economia e la nostra tecnica agli essere umani, e non gli essere umani all’economia e 
alla tecnica di qualcun altro. Importiamo quel che non possiamo produrre, ma 
produciamo e importiamo soltanto ciò che ci possiamo permettere. E ciò che possiamo 
permetterci è limitato non soltanto dalle nostre riserve di sterline, marchi e dollari, ma 
anche essenzialmente… essenzialmente insistette «dal desiderio di essere felici, 
dall’ambizione di divenire pienamente umani» (Huxley, 2017, 162).  
 
 
Huxley propugna, come faranno poi alcuni teorici ecologisti negli anni ’90 
tecnologie «appropriate», «intermedie», «dolci», adatte ai bisogni di una certa 
popolazione in un determinato contesto sociale e ambientale per conciliare mezzi buoni 
per fini buoni. L’idea delle tecnologie intermedie ha avuto una forte influenza nei paesi 
industrializzati 
nella 
ricerca 
delle 
tecnologie 
alternative, 
specialmente 
nell’approvvigionamento di risorse energetiche rinnovabili e non inquinanti. Gli 
ecologisti negli anni ’90 infatti sostengono il potenziamento e la ricerca per utilizzare 
meglio l’energia solare e quella eolica, due risorse non inquinanti, come il sole e il 
vento, di cui anche Huxley sosteneva la necessità di valorizzazione e potenziamento. In 
Scienza, Libertà e Pace (1946) Huxley affermava l’importanza di queste fonti 
energetiche rinnovabili: 
 
Piccoli mulini a vento per secoli hanno girato; ma l’uso su larga scala di turbine a vento 
è ancora stranamente soltanto in una fase sperimentale. Fino di recente, l’uso diretto 
dell’energia solare è stato impraticabile, per via della difficoltà di costruire riflettori 
adatti.(Huxley, 1937, 159).  
 
 
Anche in Island Huxley riprende il tema del rapporto dell’uomo con la 
macchina: egli mette in guardia dai pericolo dell’idolatria della macchina, l’uomo non 
deve diventare schiavo della tecnologia, ma conservare la sua autonomia nei confronti 
dei mezzi tecnologici. La macchina richiede l’efficienza meccanica; ma l’efficienza 
meccanica è praticamente sinonimo di imbecillità umana… Ma è meccanicamente efficiente 
acquietare con poteri atrofizzati di iniziativa un essere umano del tutto vivo? (Huxley, 1929, 
750). Per quanto riguarda l’organizzazione del lavoro, a Pala viene ribaltato il principio 
sella massima efficienza del lavoro tipico delle società industrializzate: “… ma d’altro 
canto a Pala la massima efficienza non è un imperativo categorico come da voi. V
oi vi 
preoccupate in primo luogo di ottenere il massimo rendimento possibile nel più breve 
Vita Fortunati “L’ultimo Huxley: oltre Brave New World verso una società ecologica e 
pacifista”  
 
tempo possibile. Noi ci preoccupiamo anzitutto degli essere umani e delle loro 
soddisfazioni” (Huxley, 2017, 157). 
 
Huxley, come aveva già fatto il socialista William Morris nel romanzo utopico 
Notizie da nessun luogo (News from Nowhwere, 1891), fonda la concezione filosofica 
del lavoro sul valore della personalità umana e della sua auto-realizzazione, perché 
esso non deve essere subordinato alla massima efficienza, ma alla realizzazione e alla 
soddisfazione dei suoi abitanti. A Pala viene pra- ticato l’impiego del part-time e la 
prestazione di diversi mestieri. 
 
Il cambiare lavoro non conduce al rendimento massimo nel minor numero di giorni. Ma 
la maggior parte delle persone preferisce questa alternativa al fare sempre lo stesso 
lavoro per tutta la vita. Dovendo scegliere tra l’efficienza meccanica e la soddisfazione 
umana, scegliamo la soddisfazione (Huxley, 2017, 172) 
 
 
La filosofia del lavoro degli abitanti di Pala è quindi improntata a valorizzare la 
personalità umana e a qualificare il lavoro in termini qualitativi piuttosto che 
quantitativi. Per questa ragione Huxley, come molti ecologisti, propugna una 
rivalorizzazione affettiva del concetto di lavoro per avvicinare la sfera lavorativa a 
quella personale proponendo una riduzione dell’orario, maggiore flessibilità rispetto 
all’iper-specializzazione, la creazione di attività autonome di carattere auto-produttivo e 
di prodotti durevoli e riciclabili. Se Huxley in Il mondo Nuovo (1932) critica il 
consumismo, la centralizzazione, l’iper-specializzazione e la super- organizzazione del 
lavoro, in Isola (1962) propone l’alternativa del lavoro flessibile, del part-time, della 
coincidenza dei mezzi e dei fini come auto-realizzazione. Gli abitanti di Pala 
all’efficienza preferiscono la soddisfazione e la «flessibilità del lavoro», nonché il 
volontariato in diversi settori. La ragione di questa diversificazione è inoltre un fatto 
educativo e formativo per gli abitanti di Pala, in accordo con il pensiero complesso 
propugnato dagli ecologisti. 
 
«Vent’anni prima» disse dottor Robert «lavorai per un certo periodo come fonditore di 
rame. In seguito mi feci un’idea di quello che è la vita in mare su un peschereccio. 
Avere un’esperienza di ogni tipo di lavoro: questo fa parte dell’educazione di tutti. Si 
impara un’enorme quantità di nozioni in questo modo… sulle cose, sulle tecniche e 
sull’organizzazione, su ogni sorta di persone e sul loro modo di pensare» (Huxley, 2017, 
172).  
 
 
In Isola, nelle parti che riguardano l’educazione, la medicina, la sessualità, la 
scienza e la filosofia degli abitanti di Pala appare evidente l’approccio sistemico 
ricercato da Huxley che unisce il meglio dell’Occidente e dell’Oriente, quella nuova 
alleanza propugnata anche dagli ecologisti. A Pala si pratica un’educazione globale sulla 
base di una visione olistica. Ai bambini viene insegnata l’ecologia per fare apprendere la 
complessità delle relazioni esistenti tra gli esseri umani e la natura, nonché i suoi limiti. 
Al giornalista Will Farnaby che chiede informazioni sul tipo di educazione impartita a 
Pala viene risposto così: 
«Per esempio, quando incominciate con l’insegnamento della scienza?». 
«Incominciamo a insegnarla contemporaneamente alla moltiplicazione e alla divisione. 
Con le prime lezioni di ecologia». 
«Ecologia? Non è un po’ complicata?». 
«È proprio questa la ragione per cui incominciamo da essa. Non bisogna mai dare ai 
Revista de Culturas y Literaturas Comparadas, volumen 10, diciembre 2020. 
 
ragazzi la possibilità di immaginare che una cosa esista isolatamente. Bisogna chiarire 
loro sin dall’inizio che tutto ciò che vive è rapporto. Mostrare loro i rapporti nei boschi, 
nei campi, negli stagni e nei fiumi, nel villaggio e nelle campagne circostanti. Martellare 
su questa nozione» (Huxely, 2017, 247). 
 
 
Huxley anche in Isola esprime chiaramente l’assioma degli ecologisti che tutti 
gli organismi modificano in qualche misura gli ecosistemi in cui vivono. Essendo parte 
degli ecosistemi, la presenza di questo o quell’individuo o specie è destinata a 
influenzare il modo in cui funziona un ecosistema: “In Natura se in un sistema 
ecologico noi disturbiamo un elemento, noi mettiamo l’intero sistema in folle”(Huxley, 
1962, XV). 
 
Inoltre, in coerenza con la reciprocità huxleyana del binomio fini-mezzi e con la 
consapevolezza delle interrelazioni, a Pala viene trasmessa una coscienza etica che è il 
presupposto dell’ecologia politica. “E mi consenta di aggiungere» disse la direttrice 
«che noi insegniamo sempre la scienza dei rapporti insieme all’etica dei rapporti. 
Equilibrio, dare e avere, nessun eccesso: è la legge della natura e, portata dal piano della 
realtà al piano della moralità. Dovrebbe essere la legge degli uomini”(Huxley, 2017, 
247).  
 
Importante per i palanesi è «l’autoconsapevolezza», che significa essere attenti a 
vivere in maniera consapevole e critica, coltivare l’amore e la compassione nei confronti 
dell’altro. Così anche se «l’isola proibita» proprio perché pacifista non si difenderà con 
le armi contro il dittatore Dipa che la vuole conquistare per sfruttare le sue risorse 
petrolifere e finirà quindi sotto il suo controllo, al lettore rimane impressa , come si 
diceva, la visione di un forma di società alternativa. Si tratta di un universo dove regna 
una perfetta armonia tra corpo e mente, tra uomo e natura, dove ciascun individuo ha la 
consapevolezza di fare parte di un Tutto, e di potere creare un vincolo con l’altro in 
quanto essere umano. Questa è la speranza che viene suggerita da Huxley nelle ultime 
pagine del romanzo anche se l’esperimento dell’isola terminerà dopo l’invasione di Pala. 
 
In questo senso l’isola utopica di Pala si configura come il simbolo della ricerca 
spirituale e culturale di Huxley, perché in essa egli si sforza di coniugare e armonizzare i 
risultati della scienza naturale e della cultura tecnologica con le filosofie orientali del 
continente asiatico, buddhiste e induiste. Non è quindi un caso che Serge Latouche il 
filosofo economista (Latouche, 2008, 2011) fautore della” utopia concreta” della 
decrescita abbia voluto mettere Aldous Huxley nella collana dei precursori di questa 
teoria. Huxley non solo critica il concetto errato di progresso come crescita 
esponenziale e sostiene il concetto di sviluppo sostenibile, ma anche si sforza di operare 
un sincretismo tra cultura occidentale e orientale. Egli propone come alternativa al 
consumismo sfrenato delle società capitaliste, le comunità decentrate, autosufficienti, 
caratterizzate dall’uso di risorse rinnovabili, dall’etica della non violenza e dalla 
semplicità. 
 
 
Bibliografia 
de Geus M. Ecological Utopias. Utrecht: International Books, 1999. 
Deese, Robert S. We are Amphibians, Julian and Aldous Huxley on the Future of our 
Species. Oakland: University of California Press, 2015. 
Dunaway D. K. Huxley in Hollywood. London: Bloomsbury, 1985. 
Huxley, Aldous. Machinery, Psychology and Politics. The Spectator 23 Nov. 1929. 
---. An Encyclopaedia of Pacifism. London: Chatto § Windus, 1937. 
Vita Fortunati “L’ultimo Huxley: oltre Brave New World verso una società ecologica e 
pacifista”  
 
---. Science, Liberty and Peace. London: Chatto § Windus, 1946. 
---. Adonis and the Alphabet and Other Essays. London: Chatto § Windus, 1956. 
---. The Education of an Amphibian. Adonis and the Alphabet and other Essays. 
London: Chatto § Windus, 1956.  
---. Introduction. Charter, S. P. R. Man on Earth: A Preliminary Evaluation of the 
Ecology of Man. Sausalito: Angel Island Publication, 1962.  
---. The double crisis. Bedford, S. Aldous Huxley: a Biography, vol. 2. London: Chatto 
§ Windus, 1973.  
---. Integrate Education. Ferrucci, P., Ed. The Human Situation, Lectures at Santa 
Barbara. London: Chatto § Windus, 1978. 1-8   
 ---. War and Nationalism. Ferrucci, P., Ed. The Human Situation, Lectures at Santa 
Barbara. London: Chatto § Windus, 1978. 
---. The Human Situation, Lectures at Santa Barbara, ed. by Ferrucci P. London: 
Grafton Books, 1980. 
---. L’isola (trad. it. di Oddera, B.). Milano: Oscar Mondadori, 2017. 
---. Una società ecologica e pacifista, a cura di Fortunati, Vita. Milano: Jaca book, 2017 
Latouche, Serge. Breve trattato sulla decrescita serena. Torino: Bollati Boringhieri, 
2008. 
---.   Come si esce dalla società dei consumi. Torino: Bollati Boringhieri, 2011. 
---. Per un abbondanza frugale. Malintesi e controversie sulla decrescita. Torino: 
Bollati e Boringhieri, 2011 
Maurini, Alessandro. Aldous Huxley. The Political Thought of a Man of Letters. 
Lexington Books, 2017.  
Moylan, Tom. ‘And we are here as on a darkling plain’: Reconsidering Utopia in 
Huxley. Raffaella Baccolini, Ed. Demand the Impossible Science Fiction and the 
Utopian Imagination. Oxford: Peter Lang, 2014. 
 
 
 
Fecha de recepción: 01/03/2020 
Fecha de aceptación: 10/10/2020  
 
